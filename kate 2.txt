ಅದು ಮಲೆನಾಡು ಪ್ರದೇಶವಾಗಿದ್ದರಿಂದ ಬಿಡದೆ ಮುಂಜಾನೆಯಿಂದ ಸುರಿಯುತ್ತಿರುವ ಮಳೆ.ಮನೆಯ ಮಾಳಿಗೆ ಅಲ್ಲಲ್ಲಿ ಹುರುಕಲು,ಬೋರ್ಗರೆಯುತ್ತಿರುವ ಮಳೆಗೆ ಯಾವ ಕೆಲಸವನ್ನು ಮಾಡಲಾಗದೆ ಸಂಜೆಯವರೆಗೂ ಅಸಹಾಯಕತೆಯಿಂದ ಬೆಚ್ಚಗಿರುವ ಸ್ವಲ್ಪ ಜಾಗದಲ್ಲಿಯೇ ಮೂಲೆಯಲ್ಲಿ ಕೆಂಪು ಬಣ್ಣದ ನವಿಲು ಹಾಗು ಕಚ್ಚೇಪಂಚೆಯನುಟ್ಟು ಕೂತಿದ್ದ ಭೀಮಪ್ಪನಿಗೆ, ಆ ಮಳೆಯಲ್ಲೂ ರೋಧಿಸುತ್ತಿರುವ ಮತ್ತೊಂದು ಧ್ವನಿ ಕೂಡ ಕೇಳಿ ಬರುತ್ತಿತ್ತು. ಒಂದೆಡೆ ಮಳೆ, ಮತ್ತೊಂದೆಡೆ ಆ ಧ್ವನಿ ಈ ಎರಡೂ ಅವನ ಮನಸ್ಸಿನ ಶಾಂತಿಗೆ ಹಾನಿ ಉಂಟು ಮಾಡುತ್ತಿದ್ದವು. ಹೊರಗೆ ಹೋಗಲಾಗದಿದ್ದರೂ ಮೂಲೆಯಲ್ಲಿ ಬೆಳಗುತ್ತಿರುವ ಚಿಮಣಿ ದೀಪವನ್ನು ಹಿಡಿದು ಮನಸ್ಸಿನಲ್ಲಾಗುತ್ತಿರುವ ಕಳವಳಕ್ಕೆ ಉತ್ತರ ಹುಡುಕೇ ತೀರುವ ಎಂದು ಎದ್ದು, ದೀಪದ ಬೆಳಕನ್ನು ಹಿಡಿದು ಜಾರುವ ನೆಲದಲ್ಲೇ ಕಾಲಿಡುತ್ತಾ,  ಮನೆಯ ಬಲಗಡೆ ಓಣಿಯ ಕಡೆಗೆ ಶಬ್ದ ಬರುತ್ತಿದ್ದರಿಂದ ಅಲ್ಲಿಗೆ ಮುನ್ನಡೆದ .

ಇತ್ತ ಚಿಂತಾದಾಯಕವಾಗಿ ಊರ ದೇವತೆ ಮಾರವ್ವನಿಗೆ ಮನದಲ್ಲೇ ತನ್ನ ದುಃಖವನ್ನು ಹೇಳಿಕೊಳ್ಳುತ್ತಿರುವ ಚೆನ್ನಮ್ಮ, ಪೂರ್ತಿ ಗಂಭೀರವಾದ
ಯೋಚನೆಯಲ್ಲಿಯೇ ಮುಳುಗಿದ್ದಳು. ಭೀಮಪ್ಪ ಹೋಗುತ್ತಿರುವುದನ್ನು ಕಂಡು ಅವಸರದಿಂದ ಸೀರೆ ಎತ್ತಿಕಟ್ಟುತ್ತಾ ,"ಈ ಹಾಳು  ಮಳ್ಯಾಗ ಎಲ್ಲಿಗೋ ಹೋಕಿ ಮಾರಾಯ ನೀನು....?" "ಏ...." ! ನಿಲ್ಲ,.. "ಎಲ್ಲಿಗೊಂಟಿ...?ಏನಾತ ?" ಹೀಗೆ ಪ್ರಶ್ನೆಗಳನ್ನು ಕೇಳುತ್ತಾ ಭೀಮಪ್ಪನನ್ನೇ  ಹಿಂಬಾಲಿಸಿದಳು. ಆಕೆ ಯೋಚನೆಯಲ್ಲಿ ಮುಳುಗಿದ್ದರಿಂದ ಯಾವ ಶಬ್ದವೂ ಬಹುಶಃ ಆಕೆಗೆ ಕೇಳಿರಲಿಲ್ಲ ,ಎಂದು ಕಾಣಿಸುತ್ತಿತ್ತು.
    ಕುಂಟುತ್ತಾ ಬಂದ ದೊಡ್ಡ ಮೀಸೆ ಭೀಮಪ್ಪ ಪಕ್ಕದಲ್ಲೇ ಕೂಗುತ್ತಿರುವ ಕೋಳಿಗಳಿಗೆ ಗದರೀಸುತ್ತಾ, ಬುಟ್ಟಿಯಿಂದ ಕೋಳಿಗಳನ್ನು ಮುಚ್ಚಲು ಹೋದವನು ಅದೇನೋ ಒಂದೇ ಸಮನೆ ಏನು ತಿಳಿಯದವನಂತೆ ಬುಟ್ಟಿಯನ್ನೇ ನೋಡುತ್ತಾ ನಿಂತ. ಚೆನ್ನಮ್ಮ " ಯಾಕಿಷ್ಟು ಅವಸರ ನಿಂಗ.....?" " ಎಲ್ಲಾರ ಬಿದ್ದು ಗಿದ್ರ ಏನ್ಮಾಡೋದು..?" "ಕಂಬ್ಳಿ ನಾರಾ ತಗೊಂಡು ಹೋಗ... ಏನೂ ತಿಳಿಯಲ್ಲ ನಿಂಗ, ಇಲ್ಲಿಗ್ ಯಾಕ್ ಬಂದೀ...?" 
ಅನ್ನುತ್ತ ಜೋರು ಧ್ವನಿಯಲ್ಲಿ ಕೂಗುತ್ತಾ , ಬಂದ ಚೆನ್ನಮ್ಮಳಿಗೆ ಕಾದಿತ್ತು ಒಂದು ಅಚ್ಚರಿ....

    ಭೀಮಪ್ಪ ಒಂದೇ ಸಮನೆ ನಡುಗ ತೊಡಗಿದ. ಚೆನ್ನಮ್ಮಳ ಮಾತುಗಳೆಲ್ಲ ಒಂದೇ ಬಾರಿ ನಿಂತು ಹೋದವು. ಮಳೆಯೂ ಸ್ವಲ್ಪ ಆ ಸಮಯದಲ್ಲಿ ಕಡಿಮೆ ಆಯಿತು. "ಸುಮಾರು  ಮೂರ್ನಾಲ್ಕು ದಿನದ ಗೋಧಿ ಬಣ್ಣದ ಮಗು" ಬುಟ್ಟಿಯಲ್ಲಿದ್ದದ್ದನ್ನು ಕಂಡು ಒಂದೆಡೆ ಭಯ. ಮತ್ತೊಂದೆಡೆ ಆಶ್ಚರ್ಯ .ಸಂಪೂರ್ಣ ಗೊಂದಲಮಯದಿಂದ ಕೂಡಿದ ಸಮಯ. ದಿಕ್ಕು ತೋಚದಂತಾಯಿತು ಆ ದಂಪತಿಗಳಿಗೆ.  

      ಬಹಳ ಹೊತ್ತಿನಿಂದಲೂ ಅಳುತ್ತಿರುವ ಮಗುವನ್ನು ಕಂಡು ಅದನ್ನು ಎತ್ತಿಕೊಳ್ಳುವುದೋ ಬಿಡುವುದು? ಆ ಮಗು ಯಾರದ್ದು...?ಇಲ್ಲಿ ಹೇಗೆ ಬಂತೆಂಬ ಹತ್ತು-ಹಲವು ಪ್ರಶ್ನೆಗಳು ಒಂದೇ ಬಾರಿ ಮೂಡಿದವು. ಆದರೆ ಮಗುವನ್ನು ನೋಡುತ್ತಿರುವ ಚೆನ್ನಮ್ಮಳಿಗೆ ಕರುಣೆಯ ಕಟ್ಟೆಯೊಡೆದು ಯಾರದ್ದಾದರೂ ಆಗಲಿ, ಎಂದು ಮೊದಲು ಎತ್ತಿಕೊಂಡವಳೇ ಮಗುವನ್ನು ತನ್ನ ಎದೆಗೆ ಬಿಗಿದಪ್ಪಿ ಸರ ಸರನೆ ಒಳಗೆ ನಡೆದಳು. ಆಕೆಯ ಮಗುವನ್ನು ಎತ್ತಿಕೊಂಡಾಗ ಹಿಂದೆಂದೂ ಆಗದ ಆ ಹೊಸ ಅನುಭವ. ತಾಯ್ತನ ಉಕ್ಕಿ ಬಂದಂತಾಯಿತು.

    "ಅಯ್ಯೋ ನನ್ನಪ್ಪ....,ಆಕೆ ಅಳ್ತೀಯ ಕುಸೆ...? ನಾನಿದ್ದೀನಿ ಮಗಾ".ಅಂತ ಹಣೆಗೂ, ಕೈಗೂ ಮುತ್ತಿಟ್ಟು .ಅಳುತ್ತಿರುವ ಮಗುವನ್ನು ನೋಡಿ "ಮಾರವ್ವ ಈ ಕೂಸಿನ ಅಳು ನಿಲ್ಸವ್ವಾ,,, ಹಿಂಗ ಅತ್ರ ಈ ಮಗಿ ಜೀವ ಏನಾಗದೀತು? ಅಳ್ಬ್ಯಾಡ ಮಗಾ ಸುಮ್ಕಿರು". ಅನ್ನುತ್ತಿದ್ದಂತೆ ಒಳಗೆ ಕರೆತಂದ ಮಗು ಗಂಡೆಂದು  ತಿಳಿದನು. ಭೀಮಪ್ಪನಿಗೆ ಮಗು ಎತ್ತಿಕೊಳ್ಳುವ ಆಸೆಯಾಯಿತು.

    "ಲೇ.. ಚೆನ್ನಿ ಅಲ್ಲಿ ಒಳಿಕ ಗಣಿ ಮ್ಯಾಲ ನನ್ನ ಹಳೆ ಪಂಜಿ ಅದಾ. ಅದನ್ನೇ ತುಂಡುಮಾಡಿ ಮಗೀಗ ಕೊಟ್ಟೊಗು ಬಾಳ ಚಳಿಐತಿ . ಕೊಡಲ್ಲಿ ಮಗೀನ" ಅಂದು ನಡುಗುವ ಕೈಗಳಿಂದಲೇ ಮಗುವನ್ನು ಎತ್ತಿಕೊಂಡ. ಮಗು ಕೈ ಮೇಲೆ ಬರುತ್ತಿದ್ದಂತೆ ಅದೇನೋ ಮನಸ್ಸಿನಲ್ಲಿರುವ, ಯಾರಿಗೂ ಹೇಳಿಕೊಳ್ಳಲಾಗದ ಭಾರ ಸ್ವಲ್ಪ ಪಕ್ಕಕ್ಕಿಟ್ಟಂಗೆ ಆಯ್ತು. ತನ್ನ ಮೀಸೆಗಳು ಕೂಡ ತನ್ನನ್ನು ನೋಡಿ ಆನಂದ ಸೂಸುವಂತಹ ಭಾವ ಮುಖದಲ್ಲಿ ಮೂಡಿತ್ತು.
   
      ಅಷ್ಟರಲ್ಲೇ ಚೆನ್ನಿ, ಪಂಜೆ ತುಂಡು ತಂದು ತಲೆ-ಮೈಯಿಗೆ  ಕಟ್ಟಿ ,ಮಗುವನ್ನು ಬೆಚ್ಚಗಿಸಿದಳು. ನಂತರ  "ಮಗೀಗೆ ಹಸಿವಾಗಿರಬೇಕೆಂದು ಕಾಣ್ತಾದ.‌ ಒಸಿ ಹಾಲ್ಕರೆದು ತರ್ತೀನಿ ಕುಡಿಸಂತಿ." ಅನ್ನುತ್ತಾ  ಕೊಟ್ಟಿಗೆಯಲ್ಲಿರುವ ಕಗ್ಗ ಆಕಳಿಗೆ " ಲಚ್ಚವ್ವಾ.., ಇವತ್ತಾರ ಒಸಿ ಹಾಲು ಕೊಡವ್ವಾ, ಹಸಿದಿರೋ ಮಗಿ ಅದಾ. ಅದುಕ್ಕಾರ ನಿನ್ನ ಹಾಲು ಕುಡಿಯೋ ಭಾಗ್ಯ ಸಿಗಲಿ". ಅನ್ನುತ್ತ ಕೆಚ್ಚಲಿಗೆ ಕೈ ಹಾಕಿದ .ಬಾಲದಿಂದ ಹಲವಾರು ಹೊಡೆತಗಳನ್ನು ತಿಂದರೂ ಹಾಗೋ, ಹೀಗೋ ಮಾಡಿ ಲೋಟದಲ್ಲಿನ ಹಾಲು ಕೊಟ್ಟು,"ಕುಡ್ಸು ಇದ್ನ" ಅಂದನು.  

   ನಂತರ ಮಗು ಸ್ವಲ್ಪ ಸಮಾಧಾನ ಆಯ್ತು ಅಷ್ಟರಲ್ಲಿ ರಾತ್ರಿ ಊಟದ ಸಮಯವೇ ಆಗಿತ್ತು. ಇದ್ದ ಗಂಜಿಯನ್ನೇ ಕುಡಿದು ಇಬ್ಬರೂ, ಮಗುವಿನ ಬಗ್ಗೆ ಕಾಳಜಿ ಮಾಡುತ್ತಾ, "ಬೆಳಗ್ಗೆ ಮಗೀನ ಯಾರನ ಕರ್ಕೊಂಡು ಹೋಗಾಕ ಬರಬಹುದು". ಎಂದು ಇರುವ ಸ್ವಲ್ಪ ಬೆಚ್ಚಗಿನ ಜಾಗದಲ್ಲಿ ಯೋಚಿಸುತ್ತಾ ನಿದ್ರೆಗೆ ಜಾರಿದ. ಆದರೆ, ಭೀಮನ ಈ ಮಾತು ಚೆನ್ನಿಗೆ ಸ್ವಲ್ಪ ದುಃಖ ತಂದಿದ್ದಾದರೂ, ಮಗುವನ್ನು ಮಲಗಿಸಿಕೊಂಡಳು. ತಾನೂ ನಿದ್ರೆಗೆ ಜಾರುತ್ತಾ, ಆಗಾಗ ಎಚ್ಚರಗೊಳ್ಳುತ್ತಿರುವ ಮಗುವನ್ನು ತಬ್ಬುತ್ತಾ ಮಲಗಿದಳು. 

    ಮಗುವಿನ ಚಿಂತೆಯಲ್ಲಿ ಭೀಮಪ್ಪ ಬೆಳಗೆದ್ದು ಹೊಲಕ್ಕೆ ಹೋದ. ಚೆನ್ನಿ ಮನೆ ಕೆಲಸಗಳನ್ನು ಮಾಡುತ್ತಿದ್ದಳು. ಮಗುವಿನ ಜೊತೆಗೆ ಕಳೆದ ಒಂದು ರಾತ್ರಿ ಆಕೆಗೆ ಮಗುವಿನೊಂದಿಗೆ ಭಾಂದವ್ಯ ಮೂಡಿತ್ತು. ಹೊತ್ತು ಕಳೆಯುತ್ತಿತ್ತು. ದೂರದಿಂದಲೇ ಭೀಮ ಬರುತ್ತಿರುವುದನ್ನು ಕಂಡು, ಸರಸರನೆ ಹೋಗಿ ಒಳಗೆ ಕುಡಿಯಲು ನೀರು ತಂದು, "ಟೇಮು ಏಟಾಗಿದೆ ಅಂತನಾರಾ ಗೊತ್ತೈತಾ ನಿಂಗ?  ಹೊತ್ತಾರೆ ಹೋದವನು ಈಗ ಬಂದಿ. ಬರೀ ಕೆಲಸಾನೆ ನೋಡ್ಬ್ಯಾಡ, ಹೊಟ್ಟಿ ಕಡಿನೂ ಒಸಿ ಯೋಚನೆ ಮಾಡ". ಎಂಬ ಮಾತುಗಳು ಗಟ್ಟಿ ಧ್ವನಿಯಲ್ಲಿದ್ದರೂ ಮಾತಿನಲ್ಲಿ ಮಮಕಾರ ಎದ್ದು ತೋರುತ್ತಿತ್ತು. 
ಇರು ಮಗೀನ ಕರ್ಕೊಂಡು ಬರ್ತೀನಿ ಅಂತ ಒಳಗೆ ಹೋದಳು. 

    ಆದರೆ ಭೀಮನು ಅಂದುಕೊಂಡಿದ್ದು ,ಬೇರೇನೆ ಆಗಿತ್ತು. ಅವನು "ಇಟೊತ್ತಾದ್ರು‌ ಮಗೀನ ಕರ್ಕೊಂಡು ಹೋಗಾಕ ಯಾರು ಬಂದಿಲ್ಲೇನಾ"...,"ಅಯ್ಯೋ,, ಶಿವನಾ !ಈಗೇನಪ್ಪಾ ಮಾಡ್ಲಿ. ಯಾರನ ಕೇಳಿದ್ರೆ ಏನ್ ಹೇಳೋದಾ?" ಅನ್ನುತ್ತಾ, ಭಯ ಹಾಗೂ ಅಸಹಾಯಕತೆಯಿಂದ ಹೇಳಿದ. ಚೆನ್ನಿ ಮಗುವನ್ನು ಮುದ್ದಿಸುತ್ತಾ "ಓಸಿ ನೋಡಿಲ್ಲಿ ಮಗಿ ಏನಾರ ಚಂದ ಅದಾ", "ಕೊನೆಗೂ ಆ ಮಾರವ್ವಗೆ ನನ್ನ ಬೇಡಿಕಿ ಮುಡ್ತು. ನನ್ನ ಬಂಜಿ ಮಾಡಬ್ಯಾಡ ತಾಯಿ... ಅಂತ ಬೆಳಗಿ-ಸಂಜಿ ಕೈ  ಮುಗುದುದಕ್ಕೂ ಈಗ ಕಣ್ಬುಟ್ಲು ನನ್ನ ತಾಯಿ ಮಾರವ್ವ. ಈ ಮಗಿ ಮ್ಯಾಲ ನೀನ್ ಕಣ್ಣಿರ್ಲೆ ನಂತಾಯಿ". ಅಂತ ಹೇಳ್ತ ಇದ್ಲು. 

          ಮುಂದಿನ ದಿನಗಳು ಹೀಗೆ ಇಬ್ಬರೂ ಮಗುವನ್ನು ಬೆಳೆಸತೊಡಗಿದರು. ಆದರೂ ಭೀಮನ ತಲೇಲಿ ಮಾತ್ರ ಮಗು ಹುಡುಕಿಕೊಂಡು ಹೆತ್ತೂರು ಬಂದ್ರೆ ಕೊಡಬೇಕಂತ ಇತ್ತು. ಆದರೆ ಅದು ಅವನ ಯೋಚನೆಗೆ ವಿರುದ್ಧವಾಗಿತ್ತು. ಮಗು ಕರೆದುಕೊಂಡು  ಹೋಗಲು ಅದುವರೆಗೂ ಯಾರೂ ಬರಲಿಲ್ಲ. ಚೆನ್ನಿ ಮಗುವನ್ನು ಬಹಳ ಮುದ್ದಿನಿಂದ ತನ್ನ  ಹೊಟ್ಟೇಲಿ ಹುಟ್ಟಿರೋ ಮಗುವಿನಂತೆ ಕಾಳಜಿ ಮಾಡತೊಡಗಿದಳು. "ಎದೆಹಾಲು ಉಣಿಸಲಾಗದಿದ್ದರು ಎತ್ತಿ ಆಡಿಸುವ ಭಾಗ್ಯ ಕೊಟ್ಟ ಮಾರವ್ವನಿಗೆ ನೆನಪಿಸುತಿದ್ದಳು". ಆದರೆ ಭೀಮ ಈ ಬಗ್ಗೆ ಬಹಳ ಸಂಶಯ ಹೊಂದಿದ್ದ ಆತನಿಗೆ ಈ ಹಿಂದೆ ಕೇಳಿದಂತಹ ಒಂದು ವಿಷಯದ ಬಗ್ಗೆ ಚಿಂತೆ ಉಂಟಾಯಿತು.